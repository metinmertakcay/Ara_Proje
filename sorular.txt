1) Belki de hayat sadece bir masal! Masalla gerçeği ayıran nedir ki? Masallarda anlatılanlar ne ölçüde gerçek dışıdır? O gaddar padişahın olmadığını, güzeller güzeli kızını vermek için damat adaylarına olmadık hünerler göstermelerini, imkânsızı imkânlı kılmalarını istemediğini, Keloğlan'ın da aklıyla bu imkânsızlıkları gerçekleştirmediğini kim iddia edebilir? Tüm masallar gerçeklerden beslenir. Masala acı bir yemeğin sosu diyebiliriz. Daha kolay hazmedilsin, tadı hafiflesin diye eklenen ve hayatın oyuncu yönünü biraz olsun parlatıp onu cazip, katlanabilir hale getiren bir sos.

 Bu parçada masallarla ilgili anlatılmak istenen aşağıdakilerden hangisidir?

 A) Gerçeklerle iç içe olup onlardan beslenmesi.
 B) İnsanlara hayatın sıkıntılarını, acılarını unutturması.
 C) Zamanla, olağanüstü nitelikte olaylarla süslenmesi.
 D) İnandırıcı olmaktan uzak olması.
 E) Padişahlar gibi önemli insanların yaşamını anlatması.

 2) Kimi yazarların kitaplarını okuyorum. O kadar güzel konular seçmişler ki... Ben bir kitapta önce konu güzelliği ararım. Bir kitabın önce konusu güzel olsun derim. Yine elime bir kitap aldım ve başladım okumaya. O da ne! Daha ilk sayfalarda yazım yanlışları, anlatım bozuklukları var. Bunlara gülümsedim. Yazarın gözünden kaçmış olabileceğini düşündüm. Ama ileriki sayfalarda da gördüm ki bu yanlışlar devam ediyor. O anda kapadım kitabı. Artık belli şeyler hakkında düşüncelerim değişmişti. Bir kitapta içeriğin güzelliğinden çok onun anlatılış biçimi güzel olmalı, diye düşündüm.

 Bu parçada okuyucunun vurgulamak istediği aşağıdakilerden hangisidir?

 A) Konunun seçildiği dönemin önemli olduğu.
 B) Bir kitabı okumayı yarıda bırakmanın yanlış bir davranış olduğu.
 C) Gördüğümüz her yanlışta yazarı suçlamamamız gerektiği.
 D) Kitap neyi anlatırsa anlatsın, nasıl anlatığının daha önemli olduğu.
 E) Yazarların yalnızca gerçekleri anlatması gerektiği.

 3) Yaşamda kendimi iyi hissettiğim anları hiç unutmadım, o anlar benim için çok özeldi. Kendimi iyi hissettiğim anların hepsinin bir nedeni vardı. Bazen sevgili, bazen bir yelkenli, bazen tepesi karlı bir dağ, bazen bir çiçek, bazen yağmur, bazen rüzgâr o kadar çok şey vardı ki aslında, hiçbirisi benim değildi; ama hepsi benim gibiydi, benim için çok özeldi, sevinçleri onlardan alır onlarla mutlu olurdum. Kendimi iyi hissetmek için mutlaka bir şeyler bulurdum çevremde. Doğadaki her şey sanki benim için yaratılmıştı o anlarda.

 Bu parçada anlatılmak istenen aşağıdakilerden hangisidir?

 A) Mutlu olmak için kendimizi her zaman iyi hissetmeliyiz.
 B) Mutlu olduğumuz anları unutmak hiç de kolay değildir.
 C) Mutlu olmak, içinde bulunduğumuz küçük güzellikleri görmekle mümkün olabilir.
 D) Sahiplenmek duygusu, insanın kendisini kötü hissetmesine neden olur.
 E) Mutluluğu çok uzaklarda aramak yanlıştır.

 4) İnsan dünyanın en zengin içerikli varlığıdır. Şimdiye kadar hiçbir ilim, insan gerçeğini tam olarak verememiştir. İnsanoğlunun en iyi ifadesi olan sanat eseri de insan gibi karışık, derin, anlaşılması güç unsurlarla doludur. Sanat eseri, insanın bu zenginliğini gösterebildiği oranda değer kazanır.

 Bu parçada anlatılmak istenen aşağıdakilerden hangisidir?

 A) İnsan, anlaşılması en zor olan varlıktır.
 B) Sanat, insanı anlatabildiği ölçüde anlam kazanır.
 C) İlim, insanı anlatmaya yetmez.
 D) İnsanı, ancak iyi sanat eserleri anlatabilir.
 E) İlim ve sanat birbirinden farklı iki olgudur.

 5) Şair, devamlı bir araştırma ve deneme içerisinde olan, mısralarındaki duygu, düşünce ve hayallerin nasıl daha etkileyici anlatılabileceği endişesi içinde hareket eden adamdır. Unutmayalım ki, Türk edebiyatı içinde şair diye tanınmış ve şiirleriyle hafızamızda yer etmiş sanatçılardan hiçbirisi kendisini tam olarak "şair" kabul etmemiştir. Sanatın ne olduğunu anlamış, onu özümsemiş ve doğasını öğrenmiş bir sanatkâr için, "Ben şairim." diyebilmek cesaret ister.

 Yukarıdaki parçada aşağıdakilerden hangisi vurgulanmak istenmiştir?

 A) Günümüzde şairlerin bir araştırma içerisinde olmadığı.
 B) Kendisini sürekli yenilemeyen şairin kalıcı olamayacağı.
 C) Bugün herkesin çok kolay şair sayıldığı.
 D) Gerçek şairlerin eskisi gibi yetişmediği.
 E) Şairlik için sürekli bir çalışmanın ve yenilenmenin gerekliliği.

 6) Sigara bağımlılığının fiziksel yönünün yanı sıra, asıl beynimizde oluşan alışkanlık yönü vardır. Sık sık tekrar edilen her eylem zamanla, beynimizde alışkanlık yapar. Genelde alışkanlıklar hayatımızı sürdürmemiz için çok önemlidir. Yürümek, okumak, yazmak, yüzmek, araba kullanmak; tekrar yapa yapa kazandığımız faydalı alışkanlıklardır. Bir de sigara gibi kötü alışkanlıklar vardır ki, bunlara da tekrar edilerek bulaşılır.

 Yukarıdaki paragrafta sigara ile ilgili olarak vurgulanmak istenen aşağıdakilerden hangisidir?

 A) Sigara kulanımı bizde zamanla unutkanlık yapar.
 B) Sigara ile diğer alışkanlıklar arasında çeşitli farklılıklar vardır.
 C) Sigara bağımlılığı sık sık tekrar edilen eylemlerin sonucunda elde edilen alışkanlıklardan biridir.
 D) İnsan sigara alışkanlığından kurtulmak istiyorsa onu hatırlatacak nesne ve eylemlerden kaçınmalıdır.
 E) Sigara, insanın sadece ruhunu olumsuz yönde etkileyen bir alışkanlıktır.